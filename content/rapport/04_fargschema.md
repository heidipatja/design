---
---
Färgschema
=======================

I rapporten har vi tittat på tre olika webbplatser inom bilbranschen och dokumenterat och analyserat val av färger och typsnitt.


Urval
-----------------------

Vi valde mellan tre tänkbara branscher: politiska partier, bilföretag och banker. Det slutgiltiga valet gjordes genom att använda [Linnéas tärningskastare från javascript1-kursen](http://www.student.bth.se/~lioo19/dbwebb-kurser/javascript1/me/kmom03/sandbox3/) och valet föll då på bilar. Vi valde ut tre märken som hade lite olika framtoning och image för att kunna analysera om det hade någon påverkan på färgval och typsnitt. Genom att välja tre webbplatser inom samma bransch, men med lite olika målgrupper, tänkte vi att vi skulle kunna fånga upp både likheter och skillnader.

Jag, Heidi, tittade på [Volvo](https://www.volvocars.com/se), Stefan på [Mini](https://www.mini.se/) och Linnéa på [Lamborghini](https://www.lamborghini.com/en-en).

Metod
-----------------------

Vi började med att titta närmare på varsin webbplats och presenterade därefter det vi hade kommit fram till för varandra. Vi diskuterade likheter och skillnader och våra egna uppfattningar om webbplatserna. De frågor vi fokuserade på var:

- Vilken typ av färgschema som har använts
- Om och vilken accentfärg som har använts
- Val av typsnitt för rubriker och brödtext, samt om det är serif eller sans-serif
- Om webbplatsens färgval och typografi motsvarar den profil vi tror att webbplatsen vill ha
- Analys av färgval och typsnitt både utifrån våra egna upplevelser samt litteraturen

Vi använde en Chrome Extension, [Full Page Screen Capture](https://mrcoles.com/full-page-screen-capture-chrome-extension/), för att ta en snapshot av webbplatsen. Vi använde även [Chrome DevTools](https://developers.google.com/web/tools/chrome-devtools) för att titta på typsnitt och färger. På de webbplatser där färgerna är angivna med en grad av transparens tog vi ut färgerna med [Adobe Color CC](https://color.adobe.com/sv/create/color-wheel/) för att få en så korrekt representation av färgen som möjligt.

Resultat
-----------------------

###Volvo###

####Färgschema####

Volvo har ett akromatiskt färgschema och använder en klarblå accentfärg. Accentfärgen används t.ex. på länkar, knappar, pilar, hover-effekter och för att visa vilken sida som är aktiv. I övrigt används svart text på vit bakgrund samt vit eller ljusgrå text på bilder och i den mörkgrå footern. Bilderna på sidan har också en neutral färgskala och bilarna de har valt ut på startsidan är grå/silverfärgade. En ljusrosa färg återkommer en hel del i bildmaterialet men ingår inte i webbplatsens färger.

<table style="outline: 1px solid #333">
<tr>
<td style="height: 100px; width: 100px; background-color: #fff">
<td style="height: 100px; width: 100px; background-color: #f2f2f2">
<td style="height: 100px; width: 100px; background-color: #eaeaea">
<td style="height: 100px; width: 100px; background-color: #999">
<td style="height: 100px; width: 100px; background-color: #151518">
<td style="height: 100px; width: 100px; background-color: #2b7bcd">
</tr>
</table>

####Typsnitt####

Volvo har ett eget typsnitt, Volvo Novum, som används i alla rubriknivåer och brödtext över hela siten. Den ingår i en fontfamilj tillsammans med Arial och Helvetica och är ett sans serif-typsnitt.


####Bilder####

[FIGURE src="image/volvocars.jpg&w=387" class="center" caption="Volvo cars startsida."]


###Lamborghini###

####Färgschema####

Lamborghini använder ett akromatiskt färgschema med en gul accentfärg som drar lite åt det guldiga hållet. Det finns även ett par element som har en ljusare beige-aktig färg som har skapats med hjälp av opacitet på en starkare gul färg.
På vissa av undersidorna finns det ett par färger till som dyker upp, exempelvis vid de olika bilmodellerna. Färgerna är kopplade till vilken färg det är på bilen och ingår inte i det övergripande färgschemat. Bilderna på hemsidan är många och färgglada och visas upp i många olika miljöer.

<table style="outline: 1px solid #333">
<tr>
<td style="height: 100px; width: 100px; background-color: #000000">
<td style="height: 100px; width: 100px; background-color: #ffffff">
<td style="height: 100px; width: 100px; background-color: #c79a57">
<td style="height: 100px; width: 100px; background-color: #dfb400">
</tr>
</table>

####Typsnitt####

Sidan använder genomgående sans serif-fonter där rubrikerna har Roboto och brödtexten Open Sans. På vissa av undersidorna följer rubrikerna ett mönster där första ordet är skrivet i en fet stil och det andra utan. Upplevelsen av sidan är att det används många fonter, men det är mycket på grund av de bilder som används till modell-titlar för bilarna.


####Bilder####

[FIGURE src="image/lamborghini2.jpg&w=387" class="center" caption="Lamborghini startsida."]
[FIGURE src="image/lamborghini.jpg&w=387" class="center" caption="Lamborghini undersida."]



###Mini###

####Färgschema####

Mini har ett akromatiskt färgschema och använder en accentfärg som ligger någonstans mellan maroon och lila. Accentfärgen används på en framträdande "Boka provkörning"-knapp samt i länkar. I övrigt används svart text på vit eller ljusgrå bakgrund. Hover-effekten ger i vissa fall grå länkar och för- och bakgrundsfärg på t.ex. knappar kan byta plats. Även på Minis sidor ges bilder ett stort utrymme.

<table style="outline: 1px solid #333">
<tr>
<td style="height: 100px; width: 100px; background-color: #fff">
<td style="height: 100px; width: 100px; background-color: #f1f1f1">
<td style="height: 100px; width: 100px; background-color: #000">
<td style="height: 100px; width: 100px; background-color: #652d42">
</tr>
</table>

####Typsnitt####

Mini har egna typsnitt, Mini-Regular och Mini-Serif-Regular. Mini-Serif-Regular används i rubriker och brödtext och är ett serif-typsnitt som intressant nog ingår i en fontfamilj tillsammans med Helvetica, som är en sans serif-font. Mini-Regular är en sans serif-font och används bl.a. i menyer i header och footer.

####Bilder####

[FIGURE src="image/minicars.jpg&w=387" class="center" caption="Minis startsida"]

Analys
-----------------------

###Volvo###
Det akromatiska färgschemat fungerar bra eftersom det inte tar bort fokus från bilderna. Sans serif-fonten är tydlig, men inte på något sätt uppseendeväckande, och att använda samma typsnitt över hela webbplatsen ger ett lugnt och sansat intryck. Däremot blir det något svårläst med den vita texten direkt över bilderna, så där hade det kanske passat att ha en bakgrundsfärg under för bättre kontrast. Blått, som används som accentfärg, anses signalera stabilitet och säkerhet [7], vilket passar ihop med Volvos image. Blått har dessutom ofta ansetts vara en universellt uppskattad färg [7], vilket fungerar när man riktar sig till en bredare målgrupp. Även bilderna har mer neutrala färger och är statiska, till skillnad från t.ex. Lamborghini och Mini som använder mer rörliga bilder. Det sammantagna intrycket av Volvos webbplats är lugnt, sansat och pålitligt, vilket motsvarar den profil vi tror att webbplatsen vill ha.


###Lamborghini###

Gult associeras ofta med aktivitet, glädje och energi [7], saker som Lamborghini säkert gärna också vill associeras med. Den gula accentfärgen drar dessutom lite åt det guldiga hållet, vilket ger en känsla av exklusivitet. Typsnitten är fetare och mer varierande och dynamiska än t.ex. hos Volvo eller Mini och ger intryck av att vilja synas mer och ta plats. Att de använder sans serif-typsnitt ger ett modernt intryck. Effekterna som används på sidan, t.ex. pilar som rör sig, bildspel, hover-effekter eller det diagonala gridet på vissa undersidor ger en upplevelse av rörelse och fart som också passar Lamborghinis varumärke. Eftersom bilderna är många fungerar det akromatiska färgschemat bra även här. De bilder som används har mer färg, jämfört med t.ex. Volvo som främst visade upp bilar med neutral färg. Det sammantagna intrycket är exklusivt, energiskt, modernt och lite mer djärvt än de andra märkena, vilket motsvarar den profil vi tror att Lamborghini vill ha.


###Mini###

Färgen lila förknippas ofta med exklusivitet [7], så mina gruppmedlemmar tyckte att färgvalet var passande. Själv hade jag ingen uppfattning om Mini som varumärke innan denna övning, men jag gjorde samma tolkning baserat på färgen. Det akromatiska färgschemat och den minimalistiska känslan fungerar bra eftersom det upplevs som stilrent och ger fokus till de många bilderna istället. Mini har något mer effekter, som t.ex. hover, och rörliga bilder än t.ex. Volvo, men inte lika mycket som Lamborghini. Användningen av en serif-font ger en känsla av att märket är klassiskt. Både färgvalet och typografin ger intryck av att man vill rikta sig mot en målgrupp som uppskattar bra design och är villig att betala lite extra för att få något utöver det vanliga. Vi tycker att deras webbplats motsvarar den profil vi tror att Mini vill ha.

###Likheter och skillnader###

Samtliga tre webbplatser använder ett akromatiskt färgschema med en accentfärg. Valet av accentfärg skiljer sig däremot åt och speglar den framtoning bilmärket har väldigt väl. Det akromatiska färgschemat fungerar bra, eftersom det inte tar bort fokus från bilderna. Volvo och Lamborghini använder sans serif-typsnitt medan Mini har både och. Lamborghini använder även lite större variation i t.ex. typsnittens storlek och tjocklek, vilket ger ett lite mer dynamiskt intryck än t.ex. Volvo, som använder samma typsnitt över hela webbplatsen.

Överlag tyckte vi att webbplatserna var väldigt lika varandra i grunden. Det är de små nyanserna i val av bilder, typsnitt, färger och effekter som utgör de största skillnaderna. Vi var även väldigt överens om hur vi tolkade de olika färgerna, typsnitten och känslan som webbplatserna förmedlade. Det var även intressant att jag, som har dålig koll på bilar, uppfattade Minis webbsida på samma sätt som Linnéa och Stefan, som hade bättre koll på Minis varumärke.

Referenser och hjälpmedel
-----------------------

[1] [Volvo Cars](https://www.volvocars.com/se)

[2] [Lamborghini](https://www.lamborghini.com/en-en)

[3] [Mini](https://www.mini.se/)

[4] [Full Page Screen Capture](https://mrcoles.com/full-page-screen-capture-chrome-extension/)

[5] [Adobe Color CC](https://color.adobe.com/sv/create/color-wheel/)

[6] [Chrome DevTools](https://developers.google.com/web/tools/chrome-devtools)

[7] Jason Beaird & James George. *The Principles of Beautiful Web Design*. 3 uppl. SitePoint, 2014, Chapter 2, Color. E-bok.

Övrigt
-----------------------

Rapporten har skrivits av Heidi Patja tillsammans med två andra Stockholmsbaserade distansstudenter [Linnéa Olofsson](http://www.student.bth.se/~lioo19/dbwebb-kurser/design/me/redovisa/htdocs/) och [Stefan Liström](http://www.student.bth.se/~stli19/dbwebb-kurser/design/me/redovisa/htdocs/). Vi gjorde resultat- och analysdelen tillsammans, muntligen, men har skrivit ihop texterna på varsitt håll, varför de slutgiltiga texterna kan skilja sig åt lite.
