---
---
Analys av designprinciper
=======================

I rapporten har jag tittat på tre olika webbplatser och analyserat dem utifrån designprinciper.


Urval
-----------------------

Jag valde att titta på webbplatser inom samma kategori eftersom jag var intresserad av att se om de använder sig av samma principer eller om resultatet skiljer sig åt. Eftersom jag är intresserad av cykling valde jag ut tre cykelmärken med lite olika inriktning och framtoning: [Kona](https://www.konaworld.com/), [Surly](https://surlybikes.com/) och [Bianchi](https://www.bianchi.com/).

Metod
-----------------------

Som definition för "designprinciper" använder jag artikeln *Design Elements & Principles*, där 20 vanliga designprinciper och -element listas. Både startsida och ett par undersidor har analyserats för att få en helhetsbild för vilka principer som används.

För att ta snapshots av webbplatserna har jag använt [Full Page Screen Capture](https://mrcoles.com/full-page-screen-capture-chrome-extension/).

Resultat
-----------------------

###Kona###

####Mål och syfte####

Huvudsyftet med webbplatsen är att visa upp kollektionen av cyklar samt information om dem. Det säljs inga cyklar på siten, utan målet är att användaren ska vända sig till en återförsäljare eller ta reda på var man kan provcykla, vilket görs via menyalternativen *Dealers* och *Ride a Kona*.

####Kännetecken####

Kännetecknande för Kona är att det används element som skapar rörelse på sidan. Förutom rörelse används hierarki, skala, variation och balans. Jag anser att designen gynnar webbplatsens mål och syfte. Gemensamt för cyklar är ju att de syftar till aktivitet, så att använda rörelse som designprincip känns helt rätt. Att använda hierarki för att dela upp innehållet på sidan hjälper även användaren att hitta informationen i rätt ordning och genom variation och balans känns sidan intressant utan att upplevas som rörig.

####Designprinciper och designelement####

Den vanligaste designprincipen är som sagt rörelse. På startsidan finns ett bildspel där bilden byts ut automatiskt och dessutom fälls texten ut från ovan. Hovereffekter och animationer används också frekvent, t.ex. i huvudmenyn där det ritas ut linjer under menyalternativen och menyerna dessutom fälls ut med en viss fördröjning. Hover på de tre huvudingångarna på startsidan gör att pilen rör sig framåt. På undersidorna används blur effect när man hovrar över cykelbilderna. Andra sätt att få in rörelse i bilder är att använda bilder som är tagna från olika perspektiv eller där vägens riktning varierar. Raka och diagonala linjer guidar användarens blick nedåt mot cyklarna på produktsidorna.

[FIGURE src="image/rapporter/designprinciper/kona_undersida_hover.png" class="center" caption="Kona undersida med hover på första cykeln."]

Hierarkin på undersidorna är tydlig. Överst presenteras cykeln genom en stor bild, som även fungerar som bildspel så att man kan se cykeln från olika sidor. Därefter följer mer och mer detaljerad information, strukturerad i olika tydligt åtskilda block. Förutom hierarki används skala och färger för att markera vad som är viktigast. Variation skapas genom att varje underkategori har en egen accentfärg, men genom att använda denna färg genomgående på samma element på respektive undersida känns sidorna ändå enhetliga.

[FIGURE src="image/rapporter/designprinciper/kona_produktsida.png" class="center" caption="Del av produktsida med hierarki"]

Designprinciperna på startsidan och undersidorna är samma, men används på lite olika sätt. På startsidan finns flera rörliga element, t.ex. ett bildspel och en nyhetslista som roterar automatiskt. Det fungerar på startsidan, där det inte finns så mycket text, men på undersidor skapas rörelse på andra mer diskreta sätt som inte stör läsningen, t.ex. genom linjer.


###Surly###

####Mål och syfte####

Huvudsyftet med webbplatsen är att visa upp sortimentet av cyklar, cykeldelar och tillbehör. Det finns ingen webbshop utan fokus ligger på att presentera innehållet och se var närmaste återförsäljare finns.

####Kännetecken####

Kännetecknande för Surly är den lite ruffiga och oslipade känslan, vilket främst skapas genom randomness och användningen av texturer. Användningen av linjer samt diagonala och assymetriska element skapar även rörelse. Jag tycker att sidan känns något rörig, men med tanke på att deras ledord är "Bikes. Parts. Chaos." är det kanske ett medvetet val. Även om jag tror att sidan hade tjänat på att vara en gnutta mer harmonisk (bara att skala av headerbilden hade kanske varit tillräckligt) tror jag att rörigheten kan tilltala målgruppen. Man får ändå en känsla av vad Surly har för målgrupp och vilken typ av cyklar som säljs. Det är rejäla cyklar som du kan ta med på alla typer av äventyr.

####Designprinciper och designelement####

Variation och rörelse skapas bl.a. genom diagonala och assymetriska former på viktiga element som t.ex. navigation, bakgrund på huvudrubriker och grafiska element. Texturer används för att få till ett djup och en mer oslipad stil och t.ex. har hela webbplatsen en oregelbundet "fläckig" yta som även finns på alla bilder. Det förekommer även "handritad" grafik.

Enhetlighet skapas genom en gemensam stil, t.ex. den fläckiga bakgrunden. Svart, vitt och olika grå toner återkommer genom hela designen precis som typsnitten. För att highlighta element används vit text på svart bakgrund, t.ex. huvudrubriker, knappar, ikon för sökruta m.m. Det skapar både enhetlighet och kontrast, genom att det är tydligt vilka delar av sidan som är viktiga.

[FIGURE src="image/rapporter/designprinciper/surly.png" class="center" caption="Del av undersida för Surly."]

###Bianchi###

####Mål och syfte####

Syftet med webbplatsen är, precis som de andra cykelmärkena, att visa upp sin kollektion av cyklar och därefter hänvisa till en återförsäljare.

####Kännetecken####

Det som kännetecknar Bianchis design är rörelse, samt användningen av variation, hierarki och skala. Även djup förekommer. Användning av rörelse känns relevant i och med att Bianchi tillverkar cyklar. Att använda variation, hierarki och skala för att visa på vad som är viktigt på sidan känns rimligt, men jag tycker att de överdriver lite, vilket gör att sidan känns rörig. T.ex. är skillnaden mellan rubriker och brödtext så stor att det kan kännas lite svårläst. Delar av webbsidan ligger till synes utanför skärmen och ibland ligger saker överlappande på inte helt optimala sätt. Jag har en känsla av att Bianchi skulle ha kunnat på att tänka lite mer på designelementen balans och harmoni utan att tappa känslan av variation och rörelse. Enhetlighet och repetition finns dock på sidan, t.ex. genom återkommande färger.

[FIGURE src="image/rapporter/designprinciper/bianchi_assymetri.png" class="center" caption="Del av Bianchis startsida - assymetri."]

####Designprinciper och designelement####

Den designprincip som Bianchi använder mest är rörelse, som bl.a. skapas genom ett flertal bildspel på startsidan. Även effekter som att delar av sidan flyttas upp några pixlar medan man scrollar, det ritas ut linjer  vid hover på t.ex. knappar eller att huvudmenyn långsamt går från transparent till helsvart medan man scrollar, ger sidan rörlighet. På undersidor förekommer diagonalt beskurna bilder som guidar blicken nedåt på sidan. På liknande sätt är nyhetslistans inlägg olika stora vilket ger intryck av en diagonal linje på sidan. Rörelse återfinns även i visst bildmaterial där t.ex. cyklisten är i fokus men resten av bilden har rörelseoskärpa.

Variation åstadkomms bland annat genom att använda kontrast. På webbplatsen används omväxlande svarta och vita element och bakgrunder, stora och små typsnitt, raka och diagonala linjer m.m. Man kan även se variation i placeringen av text och bild. Skala används nästan lite överdrivet och rubrikerna och bilderna är jättestora medan övrig text är ganska liten. Om man fäller ut menyn tar den upp mer än halva skärmen.

Djup tillämpas t.ex. genom de grå rubrikerna som ibland ligger under t.ex. bilder eller genom rubriktypsnittet som består av konturer. Även text på bilder och transparens används för att skapa djup.

Genom att använda samma färger, svart, vitt och turkost blir designen mer enhetlig. Alla knappar har samma utseende och alla rubriker har samma feta typsnitt.

[FIGURE src="image/rapporter/designprinciper/bianchi_menu.png" class="center" caption="Bianchis huvudmeny, utfälld. Hover på Bikes+. Skala och kontrast."]

[FIGURE src="image/rapporter/designprinciper/bianchi_variation.png" class="center" caption="Undersida Bianchi. Variation, kontraster och rörelse."]


Analys / sammanfattning
-----------------------

Att alla tre cykelmärken använder rörelse i någon form var inte särskilt oväntat, eftersom rörelse är centralt för cykling. Webbplatserna i denna studie var förhållandevis lika. Möjligen hade det gett mer att titta på webbplatser i lite olika kategorier för att få en bredare uppfattning om hur designelement kan användas. Samtidigt var det nästan lika intressant att fundera på vilka designelement som webbplatserna inte hade lagt lika stor tyngdpunkt på. Jag upplevde t.ex. att två av webbplatserna var lite röriga, vilket kanske kunde ha åtgärdats om man hade fokuserat lite mer på balans och harmoni. Det är en hårfin gräns och det har varit intressant att analysera webbplatser


Referenser och verktyg
-----------------------

[1] [Design Elements & Principles - Mary Stribley](https://www.canva.com/learn/design-elements-principles/)

[2] [Full Page Screen Capture](https://mrcoles.com/full-page-screen-capture-chrome-extension/)

Övrigt
-----------------------

Rapporten har skrivits av Heidi Patja.
