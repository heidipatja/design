---
views:
    byline:
        region: main
        template: anax/v2/block/default
        sort: 2
        data:
            meta:
                type: single
                route: block/byline
---
Kmom01
=========================

Att jobba i ramverk var nytt för mig och så även de flesta verktyg och tekniker. Jag kände igen namnen och begreppen men inte så mycket mer och Markdown var det enda jag aktivt hade använt tidigare. Som tur är stötte jag inte på några större problem under installationerna utan det gick bra att följa guiderna.

Jag är intresserad av färg och form och har grundläggande kunskaper om färglära, typografi m.m., men ofta går jag också på ren känsla. Jag kan se när något är lite off, men det kan vara svårt att sätta fingret på exakt vad det beror på eller hur man fixar det. Därför ser jag fram emot att lära mig konkreta principer som man kan utgå ifrån för att få lite mer stöd i designprocessen.

"Övertygelser" är kanske fel ord eftersom jag gärna blir överbevisad om jag har fel, men jag har en del uppfattningar om design och användbarhet.  Personligen tycker jag att less is more och gillar därför enkla och avskalade sidor. Det räcker oftast med ett fåtal designelement som en tydlig logga eller bild och några detaljer för att en webbplats ska kännas komplett. Om det händer för mycket på sidan kan det lätt bli så att man inte ser det som är viktigt istället. Med det sagt får man ju anpassa sig efter sidans syfte och uttryck. På min nuvarande arbetsplats har vi arbetat en del med användarstudier och det brukar också vara ögonöppnande - det räcker ju inte att man tycker att man har gjort en fin lösning om användaren inte begriper den, utan man måste vara lyhörd för feedback. Jag tycker också att det är viktigt att följa konventioner så att webbsidan beter sig ungefär som man förväntar sig.

Det var lite kämpigare att komma igång med stylingen av en webbplats som man inte hade byggt upp själv. Strukturen var mer komplicerad än t.ex. webbplatserna vi skapade under htmlphp-kursen och det dök upp en hel del nya konstruktioner som jag behövde kolla upp. Pseudoelement som t.ex. ::after hade jag inte råkat på förut och jag visste inte heller att det gick att ha flera klasser på ett element. När jag väl började få koll på hur allt hängde ihop och vilka olika typer av layouter jag behövde ta hänsyn till gick det bra att styla och jag kunde inte låta bli att pilla lite med detaljerna också, även om jag kommer behöva ändra på dem i takt med att vi lär oss mer. Jag hade redan under htmlphp-kursen lagt "base"-regler överst i CSS-filen och därefter delat upp i "moduler", men det kändes inte riktigt som att det räckte när CSS-filen började växa, så det kändes bra att bli introducerad till flera sätt att strukturera upp kod på.

Jag dolde en uppsättning länkar för next och previous genom att sätta display:none på .next-previous:first-child, eftersom jag tyckte att sidan blev tydligare utan att förlora jättemycket funktionalitet (det fanns redan så många sätt att navigera på). Det var en avvägning mellan mer funktionalitet och enkelhet/tydlighet, men vi får se var jag landar i den slutgiltiga designen.

Det är svårt att välja ut en TIL eftersom det känns som att hela utbildningen är en enda lång kedja av TIL, men jag får köra på normaliseringen av CSS, som jag önskar att jag hade gjort innan jag började med htmlphp-projektet. Då hade jag sluppit fundera på alla margins och paddings som till synes dök upp från ingenstans. :)
