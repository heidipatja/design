---
views:
    byline:
        region: main
        template: anax/v2/block/default
        sort: 2
        data:
            meta:
                type: single
                route: block/byline
---
Kmom06
=========================

Att använda sig av designelement och designprinciper var till en hjälp när man försökte se till helheten. Det som var förvirrande var att definitionerna skilde sig åt beroende på källa. Det som på ett ställe benämndes som designelement kallades på andra ställen för designprincip. Eftersom designelement dessutom används för att jobba med designprinciper blev det lite förvirrande med terminologin i början och jag fick gå tillbaka till texterna flera gånger. Jag konstaterade ändå att jag undermedvetet har jobbat med designelement och designprinciper redan tidigare, även om jag inte kände till termerna eller tänkte så aktivt på det. Det var bra att få tid att tänka på det lite mer aktivt och få inspiration till hur man kan jobba med olika designprinciper.

Analysuppgiften var som alltid intressant, men det var lite knepigt att välja ut ett antal designprinciper som skulle vara i fokus eftersom de ofta gick in i varandra eller till och med kunde tolkas som två sidor av samma mynt. En sida har ju i bästa fall både variation och balans, eller både enhetlighet och kontrast. De tre webbplatser jag tittade på kändes relativt lika i och med att alla hade fokus på rörelse. Det hade kanske gett mer att titta på webbplatser i olika kategorier för att få en bredare uppfattning om hur olika designprinciper kan användas, men samtidigt var det nästan lika intressant att fundera på vilka designprinciper som man inte hade lagt lika stor tyngdpunkt på och vad det fick för effekt. I nästa analysuppgift ska jag försöka titta på en annan typ av webbsidor för att bredda min bild lite.

För mig handlar *the final touch* om de sista små justeringarna som tillför designen det lilla extra. Mitt bastema var t.ex. ganska statiskt eftersom jag utgått från gridet och använde ganska mycket raka linjer och ett platt tema, så jag försökte lägga till små inslag av rörelse och randomness utan att för dens skull förlora balansen och harmonin som jag hade byggt upp. Det handlar också om att se till helheten och veta när man ska sluta, så att man inte lägger till för mycket.

Jag tyckte att det var lite småknepigt att arbeta med detta kursmoments teman eftersom det kändes som att vi förväntades göra ganska många och stora förändringar. Jag kände mig ganska nöjd och färdig med grundtemat som jag har jobbat med under kmom01-kmom05 så jag ville inte använda det som bas för designelement-temat, utan gjorde istället ett nytt. Däremot använde jag grundtemat till designprinciperna, men upplevde det då lite svårt att göra lagom mycket ändringar. Med tanke på att det handlade om *the final touch* tyckte jag att det var lite svårt att detta tema skulle upplevas som "helt annorlunda" än det tidigare temat. Jag spenderade väldigt mycket tid på att försöka få till små och diskreta förändringar som inte "förstörde" temat utan bara skulle tillföra en aning rörelse eller dynamik, vilket var svårare än jag trodde. Det är en hårfin gräns mellan att inte göra tillräckligt och att göra för mycket. Jag funderar fortfarande på om jag egentligen bara skulle ha behållit polaroidramen på startsidan, hover-effekten på bilderna och eventuellt den inte helt vita bakgrundsfärgen och tagit bort en del box-shadow och animationer. Hade jag inte haft kraven på mig från uppgiften hade jag nog skalat tillbaka lite. Det hade kanske varit bättre att göra färre ändringar i fler teman och t.ex. sätta en final touch även på dark theme, fun theme etc.

Min TIL för detta kursmoment är att det är klurigare än jag trodde att få till det här med the final touch. De sista penseldragen tog otroligt lång tid att få till, eftersom det var så lätt att göra för mycket. Det är helt klart en balansgång som kräver övning.
